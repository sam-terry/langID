'u' tIn law' Hoch tIn puS. 'u' qan law' Hoch qan puS.
vay' vIghel vIneH,
nuqDaq 'oH mungmaj'e'?
chay' chenpu' 'u'?
'u'Daq mamob'a'?
latlh yuQmeyDaq yaghmey lutu'lu''a'?
nuq 'oH Human Segh San'e'?
qaSpa' tera' maH DIS poH 1920
choHbe' 'u'
'e' luHar Hoch.
SachtaH 'u' ghIq net tu'.
cholHa'taH qIbmey Hop.
vaj 'op poH ret wa' DaqDaq Sumbej.
mIwvam wInuDchugh, vaj ngoD wItlhoj:
15 000 000 000 ben
wa' DaqDaq Hoch qIbmey lutu'lu'.
ngugh qaS SachchoHghach'a', 'u' chenchoHghach.
qaSpa' SachchoHghach'a', vay' tu'lu''a' ?
ngugh pagh tu'lu'chugh, 'u' chenmoH nuq?
qatlh 'u' chenmoH SachchoHghach'a', 'ej qatlh jaS chenbe' 'u'.
cha' 'ay'mey ghaj 'u' nger naQ
'e' wIHarpu'.
chutmey'e' pabbogh 'u' lutu'lu'.
Maxwell 'ul peQ je nger. Einstein tlham nger. latlh chutmey je.
chutmeyvam pablu'chu'taH
choHtaHvIS 'u' Dotlh.
chutmeyvam 'oH 'u' nger naQ 'ay' wa''e'.
'u' Dotlh wa'DIch 'oH 'ay' cha''e'.
'ay' wa' wIyajchoHchu'lI'.
ghu'mey le' wIyajchu'be'bogh lutu'lu'
'ach tlhoS choHtaHghach chutmey DIyaj.
'a qen 'u' Dotlh wa'DIch wISovbe'chu'.
pImchugh chuqmey poHmey je,
vaj pIm nger 'ay'mey.
'a chuqmey Da poHmey.
'e' luchaw' ngermey chu' qaStaHvIS ghu'mey le'.
vaj pImbe' poHmey chuqmey je.
vaj chutmey DIyajchu'DI', 'u' Dotlh wa'DIch wISovlaH.
chen'eghmoHlaH 'u'.
nuq 'oHpu' 'u' Dotlh wa'DIch'e'? DuH Dotlhmey law'.
ghaytan qaSbogh DuHmey lutu'lu' 'ej ghaytanHa' qaSbogh DuHmey lutu'lu'.
wISImlaH.
chenpu'DI' 'u' woj law' tlhuDlu'.
'u' Qup cha'bogh mIllogh'e' luchenmoHmeH tejpu'
WMAP SIbDoH woj noch patmey lulo'ta'.
'u' Qup qechmeymaj rurqu' mIlloghvam.
chen'eghmoHghach Qatlh wIyajlaw'.
chaq 'u' 'oghlaHghach chaw' wIDoQnIS
ghIq maHvaD DIlnIS 'u' Dabbogh Hoch'e'!
DaH potlh'a' cha' vIqel:
mamob'a'? pagh latlh yuQmeyDaq yaghmey lutu'lu''a'?
tera'Daq chenpu' yaghmey. chenmoHta' pagh. 'e' wIHar.
vaj chaq latlh yuQmeyDaq chenpu' yaghmey.
'ej qIbmajDaq law'law' yuQmey'e' DablaHbogh yaghmey.
chay' chenpu' yaghmey wa'DIch? maSovbe'.
chenmeH yaghmey 'eb bopbogh De' law''e'
lu'ang cha' Dochmey:
wutlhDaq yagh Hegh chovnatlhmey DItu'pu'.
3 500 000 000 ben Hegh yaghmeyvam.
4 600 000 000 ben chen tera'.
qaStaHvIS 500 000 000 DIS, ghaytan tera' luDablaHbe' yaghmey 'Iqmo' tuj.
vaj DuHpu'DI' yIn,
rInpa' 500 000 000 DIS chenpu' yaghmey.
tera' taHtaHghach poH nI' law' yaghmey taHbe'taHghach poH nI' puS,
vaj nom chenpu' yaghmey, DuHpu'DI'.
vaj qubbe'law' chenmeH yaghmey 'ebmey.
qubchugh bIH, ghaytanHa' chen yaghmey
QuptaHvIS tera'.
'a wej nuSuchbe'law' latlh yuQmey nganpu'.
UFOmeyqoq vIqelbe'taH.
qatlh taQwI'pu'vaD neH 'ang'egh Dujmeyvam?
novpu' Sov peghtaH'a' qum?
nIDtaHchugh chaH,
Qapbe'law'taH.
novpu' nejtaH SETI jInmol, 'ej vumqu'taH tejpu',
'a pagh nov ghe'naQmey Qoypu' chaH.
ghu'vammo' wa''e' wIloylaH:
'op vatlh loghqam juchbogh moQ qoDDaq
tayqeqmaj lururbogh tayqeqmey'e' lutu'lu'be'.
nov quchwI'pu'mo' DuQanmeH
negh yIDIlQo'! ghaytan 'utbe'chu'.
DaH potlh'a' natlIS vIqel:
nuq 'oH Human Segh San'e'?
qIbvamDaq QublaHbogh latlh yaghmey lutu'lu'be'chugh,
mataHnISqu'!
'a QobtaH ghu'maj.
tlhoy law'choHtaH roghvaHmaj 'ej tlhoy tera' jo wInatlhtaH,
'ej chammaj 'Itlhmo' yuQmaj wISIghlaHqu'.
wIDublaH 'ej wIQaw'laH.
'a 'IwmajDaq
numutmoHbogh Duj, nuvaQmoHbogh Duj je lutu'lu'taH,
poH nI' ret mataHmeH 'utmo' Dujvam.
qaStaHvIS vatlh DIS poH veb
Qugh'a' wIbotlaH'a'? Qatlh.
qaStaHvIS 'uy' DIS poH veb... Qatlhqu'!
nI'taHvIS poH, mataHtaHmeH
latlh qo'mey DIjaHnISqu'.
reH tera'Daq maratlhlaHbe'.
potlh'a'meyvam DInuDchugh, vaj wa''e' wItlhoj:
qaStaHvIS nungbogh vatlh DIS poH, Ser law' wIta'ta'.
'a qaStaHvIS vatlh DIS poH veb mataH wIneHchugh,
loghDaq 'oH Sanmaj'e'.
loghDaq lujaH nuvpu' vIneH
ngoDvammo'.
'u' vIyaj reH 'e' vInID 'ej potlh'a'meyvam vIHaD
qaStaHvIS yInwIj.
Do' 'e' botqu'be' ropwIj.
chaq muQaH ropwIj.
ropvammo' qaStaHvIS nI'bogh poHmey 'ej law'bogh
potlh'a'meyvam vIbuSlaH.
'u' nger naQ 'oH ngoQ'a''e',
'ej Ser law' wIta'lI'.
Su'Ijpu'mo' Satlho'.
Chris Anderson: ghojmoHwI''a' wa' DuH DawIv net poQchugh,
ghaytan qIbmajDaq mamob'a'?
tayqeqmaj 'Itlh law' Hoch 'Itlh puS. DuH'a'?
chay' bIHar?
jangmeH vumta' ghaH qaStaHvIS Soch tupmey.
quvba' ghojmoHwI''a', TEDvaD SoQvam nI' ghItlhta'mo'.
Stephen Hawking: ghaytan 'op vatlh loghqam juchbogh moQ qoDDaq
tayqeqmaj lururbogh tayqeqmey'e' lutu'lu'be'
nov jabbI'IDmey DItu'be'pu'mo'.
pagh chaq ngaj tayqeq yInmey
Qaw''eghmo'.
CA: Hawking ghojmoHwI''a', bIjangta'mo' qatlho'.
ghuHvammo'
qaStaHvIS qepmaj mayep.
ghojmoHwI''a', SoQvam DaghermeH bIvumqu'ta'mo'
SoHvaD pItlho'.
pItlho'qu'bej.
(quvmoHmeH wabmey)
