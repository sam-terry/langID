Tao Limpopo no nahalehibe ahy, sisin-tany manasaraka an'i Limpopo
sy Mpumalanga, tanàna kely iray antsoina hoe Motetema.
Tsy dia azo antoka izay ihany ny famatsian-drano sy jiro,
toy ny toetrandro tsy mena-mivadika, ary ny niaina tao anatin'izany toe-javatra sarotra izany,
teo amin'ny faha-17 taona, niara-nanala azy tamina namana maromaro aho,
ririnina ny andro tamin'izay, nitaninandro izahay.
Mahamay be ny masoandro any Limpopo rehefa ririnina.
Teo am-pitanihana andro dia niteny tamiko ilay namako teo akaikiko.
"O lety e, tokony mba misy olona mamorona zavatra
ahosotra amin'ny hoditra l'ty dia tsy mila mandro intsony a!"
Nipetraka aho ary namaly hoe: "tonga dia vidiako be raha misy an'izany!"
Nody aho rehefa avy eo, ary nanao fikarohana kely,
ary nahita ireto antontan'isa nanaitra ireto.
Ankehitriny dia maherin'ny 2,5 lavitrisa ny olona eto an-tany
no tsy manana rano madio sy fidiovana manara-penitra.
450 tapitrisa amin'ireo no any Afrika,
ary 5 tapitrisa amin'izany ao Afrika Atsimo.
Betsaka ireo aretina miroborobo ao anatin'ny tontolo toa izany,
ny tena mampivarahontsana amin'ireo dia ny "trachome".
Aretin'ny maso vokatry ny loto
mankany amin'ny maso izy io. Mety miteraka
fahajambana tanteraka ny Trachome raha mihombo be loatra.
8 tapitrisa ny olona efa jamban'ny trachome
isan-taona. Ny tena mampivarahontsana amin'ilay izy
dia zavatra tsotra kely toy ny
fanasàna tarehy no hany fisorohana ny "trachome":
tsy mila fanafody na tsindrona.
Rehefa nahita ireo antontan'isa ireo aho, dia nieritreritra,
"Na dia hoe tsy ho ahy aza,
sy ny hoe izaho tsy tia mandro, farafaharatsiny mba tokony hanao zavatra aho
hanavotana an'izao tontolo izao." (Hehy)
Nampiasaiko ny Nokia 6234-ko--
Tsy nanana solosaina portable aho, tsy dia mbola afaka nigalabona tamin'ny aterineto ihany koa,
ankoatran'ilay cybercafé andoavana 20 rand isan'ora eo an-tanàna--
nanao fikarohana tamin'ny Wikipedia, Google aho momba ireo fanafody ahosotra,
herotra fanosotra, ireo taharo, ny mari-pàna mampitsonika azy, ny heriny sy ny loza mety aterany--
Nianatra siansa aho teny amin'ny Anjerimanontolo--
ary namorona raikipohy (formule) kely, nataoko an-taratasy,
ary toy ila sakay kely mampiavaka ny akoho nendasina KFC ilay izy, azonareo angamba ny tiako hambara.
Vonona ity ny "formule".
Mila fampiharana sisa.
Efatra taona taty aoriana, rehefa vita ny drafitra tetikasa
40 pejy natao tamin'ny finday,
vita koa ny brevet,
izaho no zandriny indrindra amin'ireo manana brevet d'invention ao amin'ny firenena,
ary--("Tsy mila mandro intsony!")--
Izany ihany no azoko lazaina. (Hehy)
Namorona ny DryBath aho, fanosotra voalohany eto an-tany
mahasolo ny fandroana amin'ny rano.
Ahosotra amin'y hoditra izy io, dia tsy mila mandro intsony avy eo.
(Hehy)
Rehefa nezahana izay nampety azy teny amin'ny Anjerimanontolo,
niaraka tamin'ny enti-manana kely nananana, dia niakatra fianarana ambony aho,
nahafantatra olona vitsivitsy, nampihatra azy,
ary niafarany dia nahavita ity vokatra mahomby
izay vonona ny hamidy eny an-tsena. Efa azo vidiana eny amin'ny tsena io izao.
Betsaka ireo lesona azo tamin'ny fivarotana
sy famatsiana ny DryBath.
Ny iray tamin'ireo dia ny olona avy amin'ny fiaraha-monina sahirana
dia tsy mividy vokatra ambongadiny.
Mividy an-tsinjarany no ataony. Ny olona any Alex dia tsy mividy sigara
amin'ny fonosany. Sigara iray no vidiany
isan'andro, na dia lafolafo kokoa ary izany.
Noho izany dia natao tamin'ny fonosany madinika ny DryBath.
Tatahana ilay fonosany dia potserina hivoaka ny ao anatiny.
ary ny milay aminilay izy, dia ny iray fonosana dia mahasolo fandroana iray
ary andoavana 5 rand.
Rehefa vita io modely io, dia betsaka koa ireo lesona azo
momba ny famatsina ilay vokatra.
Hitanay fa na ireo zanaky ny mpanana avy any amin'ny sisin-tanàna aza
dia nila ny DryBath. (Hehy)
Na dia hoe indray mandeha isan-kerinandro fotsiny aza.
Na dia izany aza, tsapanay fa afaka mitsitsy rano 80 tapitrisa litatra izahay
isaky ny tsy mampiasa rano handroana ny olona
ary ora roa isan'andro ihany koa no tombony azon'ny ankizy
any amin'ireo faritra mbanivolo, mitombo adiny roa izany ny ora any an-tsekoly,
adiny roa fanampiny hanaovana enti-mody,
ary adiny roa tsotra izao hilalaovany amin'ny maha-zaza azy.
Rehefa hita ireo vokany isan-karazany ireo dia natao
izay hifantohany amin'ny hevi-dehibe ijoroany,
dia ny fahadiovana sy ny fanamorana ny fiainana.
Manamora ny fiainan'ny mpanana ny DryBath
ary mamonjy ny sahirana ihany koa.
Rehefa vita ny fampiharana rehetra,
dia eo an-dàlana hivarota azy
amina orinsa lehibe maneran-tany iray izahay hivarotra azy amin'ny mpaninjara,
ary fanontaniako aminareo androany dia ny hoe,
Avy amin'ireo làlana vatovato any Limpopo,
50r and isan-kerinandro no vatsy,
Into aho ankehitriny nahita fomba iray hialàna amin'ny fandroana.
Inona no manakana anareo? (Tehaka)
Mbola tsy vita.Mbola tsy vita.
Ary ny lesona lehibe iray ihany koa
nadritra io tantara rehetra io,
dia voahosotry Google ho anisan'ireo saina mahiratra indrindra eto an-tany aho.
Izaho ihany koa no mpianatra sady mpandraharaha mahay indrindra
eto an-tany, Afrikanina voalohany nahazo izay fankasitrahana izay
ary ny zavatra tena mba nahagaga ahy
dia ny tsy fitiavako mandro no nahavitako an'izany rehetra izany. Misaotra tompoko.
(Tehaka.)
Tetikasa an-dalam-panatanterahana izy ity
izay niainga tamin'ny fanehoan-kevitra voaray
nandritra ny zaikabe TED tamin'ny 2 taona lasa,
momban'ny fitehirizana ireo vaksiny.
(Mozika)
[Eto amin'ity planeta ity]
[izay misy olona 1.6 lavitrisa]
[tsy manana herinaratra]
[tsy manana vata fampangatsiahana]
[na koa angovo tahiry.]
[Olana lehibe izany]
[Misy fiantraikany ratsy amin'ny : ]
[fihanak'ireo aretina maro]
[fitahirizana sakafo sy fanafody]
[ary hatsaran'ny fiainana.]
[Ito ary ny tetika: fampangatsiahana tsy lafo sady tsy mampiasa herinaratra…]
[…entona fandrehitra na karazana fandoro hafa]
[ Fotoana hanomezako fampianarana kely momban'ny "thermodynamique" ]
[ sy ny tantaran'ny vata fampangatsiahana mitroka sy mihodina mitsitapitapy izao. ]
29 taona lasa, nisy mpampianatra thermo anay
niresaka fitrohana sy fampangatsiahana.
Isan'ireo zavatra mbola miraikitra ato an-tsaiko izany.
Mitovitovy be amin'ny motera Stirling ilay izy:
nahafinaritra saingy tsy hainay hoe afaka anaovana inona ilay izy.
I Ferdinand Carre no namorona azy io tamin'ny 1858,
saingy tsy afaka nanamboatra zavatra avy amin'io izy
noho ireo fitaovana tamin'izany vanimpotoana izany.
Ilay kanadiana jorery, Power Crosley dia
nivarotra ity zavatra antsoina hoe Icyball ity tamin'ny 1928,
hevitra tena maranitra izy ity,
ka hazavaiko anareo ny antony tsy nahatafita azy,
kanefa asehoko etoana aloha ny fomba fiasany.
Misy bola roa mifampihataka lavitra.
Ny iray dia ranoka miasa izay ahitana rano sy "ammoniaque"
ary ny ilany hafa kosa dia kadobo (condensateur).
Hafanaina ny ilany, ilay ilany mafana.
Mietona ny "ammoniaque"
ary mifampifanizina ny andaniny.
Avela hangatsiaka amin'ny mari-pana tsotra, avy eo,
mandritra ny fientonan'ny ammoniaque sy ny fifangaroany amin'ny rano
amin'ilay ilany nafana teo aloha iny,
manome vokatra mampangatsiaka tena mahery ilay izy.
Hevitra tena tsara izay tsy nandeha akory: nipoaka mihitsy ary.
Ahazoana tsindrin-drivotra mahery ny ammoniaque
rehefa hafanaina tsara.
Nahatratra 400psi izany. Ny ammoniaque dia poizina. Ka niparitaka be ilay izy.
Saingy lazaiko hatrany fa hevitra mahaliana ilay izy.
Tamin'ny taona 2006,
afaka miroso amin'izay ny andrana vokatrin'ny fandrosoan'ny haikajy.
Nasaina nandray anjara ny sampana thermodynamique rehetra
tao Stanford.
Niasa be momban'ny "dynamique des fluides" tamin'ny solosaina izahay.
Voaporofonay fa ny ankamaroan'ny teknika fampangatsiahana ny ammoniaque dia diso.
Nahita singa fampangatsihana tsy poiziny izahay
ka afaka miasa amin'ny tsindrin-drivotra ambany.
Niantso ekipa avy any Englandy izahay --
Tany tsinona no ahitana olona mahay
io resaka fampangatsiahana io --
ary nanamboatra toera fanaovana andrana izahay ary nanaporofo fa azo atao
ny manamboatra vata fampatsiahana tsy misy poizina amin'ny tsindry ambany.
Toy izao ny fiasany.
Apetraka eo amin'ny afo ketrika.
Ny ankamaroan'ny olona izao dia mampiasa afo fahandroana,
na avy amin'ny tain-drameva na kitay io.
Avela hafana mandritra ny 30 minitra ka avela hangatsika adiny iray avy eo.
Apetraka ao anaty tavy
ary avela hangatsiaka mandritra ny 24 ora.
Ohatran'ity ilay izy. Ito zao no santiona fahadimy. Mbola tsy vita tanteraka ito.
Milanga 3,6 kg ary toy izao indray ny fiasany:
Apetraka ao anaty tavy 15 litatra,
ary mangatsiaka ho azy hatramin'ny mari-pàna miteraka ranomandry ilay izy,
ventin-drefy telo miiba ny aotra.
Atao mandritra ny 24 ora sy ao anaty tontolo 30 ventin-drefy Celsius. Tena mora vidy izy ity.
Mieritreritra hamokatra betsaka izahay izay hamidy 25 dolara,
ary karazany hafa amin'ny vidiny 40 dolara.
Ny tanjonay dia afaka hampangatsiaka
ny olona rehetra tsy ankanavaka.
Misaotra indrindra.
(Tehaka mirefodrefotra)
Voninahitra lehibe ho ahy ny mijoro eto.
Voninahitra lehibe ho ahy ny fahazoako miresaka ireo tanan-dehibe,
ny miresaka ny hoavin'ireo tanan-dehibe.
Voninahitra lehibe ho ahy ny mijoro eto amin'ny maha ben'ny tanana ahy.
Inoako tokoa fa ny ben'ny tanana dia manana toerana politika ahafahany
manova marina ny fiainan'ny olona.
Eto no tokony hijoroana.
Ary mahafinaritra ny mijoro eto amin'ny maha ben'ny tananan'ny Rio ahy.
Rio dia tanan-dehibe mahafinaritra,
toerana feno fiainana, toerana hafa kely
Amin'izao fotoana izao ianao dia mijery lehilahy
manana ny asa tsara indrindra eran-tany.
Androany aho dia hizara aminareo
fotoana manan-tantara tamin'ny fiainako
ary koa ny tantaran'ny tananan'i Rio.
(Video) Mpanolotra: Amin'izao fotoana izao, tompokolahy sy tompokovavy,
ny valopy misy ny valiny.
Jacques Rogge: Voninahitra ho ahy ny manambara
fa ny Lalao Olimpika faha- 31
dia hatao ao amin'ny tanànan'i Rio de Janeiro.
(Tehaka mirefodrefotra)
EP: Eny, mampihetsi-po tokoa, ary tena manohina,
fa tsy mora ny nahatongavana tamin'izany.
Eto aho dia milaza fa fanamby lehibe tokoa no nahazoana izany.
Nila nandresy ny fanjakan'ny eropeanina.
Indro i Juan Carlos, mpanjakan'i Espagne.
Tsy maintsy nandresy ny firenena matanjaka japoney sy ireo teknolojiany izahay.
Tsy maintsy noresena ihany koa ny lehilahy mahery indrindra eran-tany
izay miaro ny tananany
Tsy azo lazaina hoe mora izany.
Ary ity farany dia nilaza izao fehezan-teny izao taona vitsivitsy lasa izay
izay inoako fa mifanentana tsara amin'izao
fahazoan'i Rio ny fifidianana ny tanàna handray ny Lalao izao.
Nasehonay fa, "Yes, we can" [Eny, Vitatsika]
Ka indro ary ny antony maha eto ahy androany hariva.
Tonga eto aho androany hariva hitantara aminareo
fa azo atao ny zava-drehetra,
tsy ilana akory ny fananana harena na ny hery
ahatratrarana ny tanjona,
ny filazana fa mila fanamby goavana ny tanan-dehibe.
Sarotra ny miasa ho an'ny tanan-dehibe.
Fa misy kosa fomba miavaka
hanaovan-javatra,
miaraka amin'ny fametrahana didy tsotra,
afaka tokoa ianareo manova ireny tanan-dehibe ireny
ho tanana maha-tamàna.
Tiako alainareo sary an-tsaina i Rio.
Eritreretinareo angamba fa tanàna mihetsiketsika,
tanàna feno fiainana ary maitso.
Ary tsy nisy olona afaka nampiseho tsara izany
toy i Carlos Saldanha tao amin'ny sary mihetsika mitondra ny lohateny hoe "Rio", tamin'ny taona lasa.
(Mozika)
(Video) Vorona: Tsy mampino
(Mozika)
EP: Eny, ny ampahany sasan-tsasany amin'ny Rio dia toy izao
fa tsy izy rehetra.
Izahay dia toy ny tanàna rehetra eran-tany.
Maro be ny mponina aty aminay,
ny loto, ireo fiarakodia, ireo varafasy.
Ireo sary nasehoko taminareo ireo,
dia sarin'i Madureira.
Hoatran'ny hoe fon'ny zanabohitr'i Rio.
Ary eto aho dia hanome ohatra misy eto Rio
zavatra hataonay any Madureira, amin'ity faritra ity
ahitantsika izay ho tokony ho adidy voalohany ho raisina.
Isaky ny mahita ala mikitroka vita amin'ny simenitra matevina toy itony,
ny tokony atao dia mitady toerana malalaka
Raha toa ka tsy misy toerana malalaka
dia mila mankany an-toerana manokatra izany.
Mankanesa amin'ireny toerana malalaka
ary ataovy izay ahafan'ny olona mankany
sy mampiasa izany toerana izany.
Ho lasa toeram-pilalaovana lehibe indrindra faha-telo eto Rio
amin'ny volana Jiona hoavy izao.
Ho toerana ahafahan'ny olona mihaona,
ho toerana hisy zavaboary.
Hiiba roa na telo degre ny mari-pàna
Ny didy voalohany
tiako hapetraka aminareo androany hariva
dia ny hoe, ny tanan-dehibe hoavy
dia tokony haha-tamàna eo amin'ny lafin'ny tontolo iainana.
Isaky ny mieritreritra tanàn-dehibe ianareo,
dia tokony ho zava-maitso ny ao an-tsaina.
Mila mieritreritra zava-maitso ary zava-maintso hatrany.
Hiroso amin'ny fanapahan-kevitra faharoa izay tiako haseho aminareo aho.
Eritrereto hoe ny tanàn-dehibe dia nohon'ny mponina ao aminy,
olona maro an'isa.
Ny tanàn-dehibe dia feno olona.
Arak'izany, ahoana ny fomba hifaneraseran'ireny olona ireny ?
Raha fantatra fa telo faingo dimy lavitr'isa no isan'ny olona miaina an-tanàn-dehibe --
amin'ny taona 2050, dia ho 6 lavitrisa izany.
Ka, isaky ny mieritreritra ny fivezivezen'ireo olona ireo ianareo,
dia mila fomba fifamoivohizana mahazaka olona maro.
Nefa misy olana.
Ny fananana ireo fitaovam-pifamoivoizana mahazaka olona maro ireo dia midika
fandaniam-bola lehibe.
Ny ho asehoko anareo eto
dia zavatra efa naseho teto amin'ny TED ihany,
nasehon'ny ben'ny tanànan'i Curitiba teo aloha
izay namorona ity, tanàna iray eto brésil, Jaime Lerner.
Io zavatra io ihany no averinay eto Rio.
Io no antsoina hoe BRT, na koa "Bus Rapid Transit".
Misy Bus any aminareo. Izy ity dia toy ny bus rehetra izay efa fantatry ny olona rehetra.
Ny ao anatiny dia ovaina ho kalesin-dalamby.
Mampiasa zotra misaraka, zotra izay efa voatokana.
Ny mpandraharaha, tsy dia tia loatra azy ity.
Tsy dia mila mangady lalina loatra.
Afaka manamboatra fiantsonana mahafinaritra.
Ity ohatra dia misy toerana fiantsonana izay amboarinay ao Rio.
Averiko indray mandeha, tsy dia ilaina ny mangady lalina loatra
raha hanao toerana fiantsonana toy itony.
Ity fiantsonana ity dia mitovy hatsarana, mitovy zava-bita
amin'ny fiantsonana "métro"
Iray kilometatra amin'io anefa dia am-pahafolon'ny vidin'ny métro.
Tsy dia mandany vola betsaka, kanefa mahavita haingana kokoa,
afaka manova marina ny fivezivezen'ny olona.
Indro misy sarintanin'i Rio.
Ireo làlana rehetra, ny làlana rehetra miloko hitanao eto,
dia tamba-jotra fitanterana mahazaka olona maro.
Amin'izao fotoana izao,
dia mitatitra 18% n'ny mponina misy ao aminay izahay
amin'ny alalan'ireo fomba fitanterana mahazaka olona maro ireo
Miaraka amin'ny BRT izay ataonay,
marihiko eto indray, fa mora vidy sy haingam-pandeha,
hisondrotra 63% ny mponina
ho tanterina amin'itony fomba fitanterana mahazaka olona maro itony.
Tadidio ny teniko teo:
Tsy ilaina akory ny manan-karena sy matanjaka
ahavitana zavatra.
Afaka mahita fomba hafa ianao hanaovan-javatra.
Ny didy faharoa homeko anareo androany hariva
dia, ny tanànan'ny ampitso
dia mila miatrika ny fitanterana ny olona rehetra
monina ao aminy.
Hojerentsika ny didy fahatelo.
Izy ity no miteraka ny ady hevitra betsaka indrindra.
ary mahakasika ny faritra iva, ireo fokontany mahantra
antsoy amin'izay tianareo iantsoana azy, omena anarana isan-karazany izy ireny eran-tany.
Fa ny tiana hotsipihina eto androany
dia: tsy voatery ho olana ireny faritra iva ireny.
Ny tiako ho lazaina dia izao, ny faritra iva ihany koa
dia mety ho vaha-olana,
raha toa ka karakaraintsika izy ireny,
raha toa ka asiana mpitandro ny filaminana amin'ireny faritra iva ireny.
Aleo asehoko anareo amin'ny sarintany.
Rio dia misy mponina 6,3 tapitrisa--
Maherin'ny 20%, 1,4 tapitrisa, dia miaina amin'izany faritra iva izany.
Ireny faritra menamena ireny dia faritra iva avokoa.
Raha jerenareo, dia miparitaka manerana ny renivohitra izy ireny.
Toy izao ohatra izany faritra iva ao Rio izany raha jerena.
Hita miavaka tokoa ny mpanan-karena sy ny mahantra.
Anio dia zavatra roa no tiako hasongadina mikasika ny faritra iva.
Ny voalohany dia ity,
afaka ovany avy amin'ny olana tsy misy fetra
ho vahaolana tsy manam-petra izy ireny.
Mba hatongavana amin'izany kosa
dia mila miditra any anatin'ireny faritra iva ireny,
mitondra ireo filàna fototra--
indrindra indrindra fa ny fanabeazana, ny fahasalamana -- manara-penitra.
Omeko ohatra maimaika ianareo.
Ity dia trano avo antitrantitra amin'ny faritra iva iray ao Rio --
[tsy dia mazava ny anaran'ilay toerana]
izay novainay ho sekoly ambaratonga fototra,
manara-penitra.
Ity dia toeram-piandraiketana ara-pahasalamana ifotony
izay naorinay tamina faritra iva iray,
manara-penitra ihany koa.
Toera-pitsaboana hoan'ny fianakaviana no iantsoanay azy.
Ny tokony atao voalohany dia ny fitondrana ny filàna fototra
amin'ireny faritra iva ireny
ary manara-penitra izany.
Ny teboka faharoa tiako hapetraka dia izao,
mila anokafana sehatra malalaka amin'ireny faritra iva ireny.
Manorena fotodrafitrasa
any amin'ny faritra iva, any amin'ny fokontany mahantra, n'aiza n'aiza misy anareo.
Rio dia manana tanjona tratrarina amin'ny 2020,
dia ny mba ho tanàn-dehibe tanteraka ny faritra iva ao aminy.
Ohatra iray hafa, ity toerana ity taloha dia feno trano,
avy eo izahay nanangana an'ity, izay antsoinay hoe toeran'ny fahalalàna.
Toerana misy ny teknolojia farany
ny ankizy mipetraka amin'ny trano manodidina ity toerana ity
dia miditra ao ary mampiasa ireo teknolojia farany izay misy ao.
Nasianay trano fijerena sary mihetsika mihitsy ary tao--ary sary mihetsika 3D.
Ary toy izany ny fiovana azonao amin'izany.
Ary mandra-pahariva ny andro dia betsaka nohon'ny loka "TED prize" no ho azonao amin'izany,
dia ny tsiky feno hafaliana
atolotry ny ankizy miaina amin'ireny faritra iva ireny.
Ny didy fahatelo apetrako aminareo anio
dia: ny tanàn-dehibe ho avy
dia tokony hampidirana ny resaka sosialy.
Tsy tokony hisy tanàn-dehibe
izay tsy manana ny lafiny sosialy mifampiditra aminy.
Mba ahafahako miampita amin'ny didy faha efatra,
Raha ny tokony ho izy dia tsy tokony ho eto aho androany.
Ny vola novambra sy may, dia feno olona i Rio
Tamin'ny herin'andro ambony izahay dia tao anatin'ny Carnaval.
Nahafinaritra tokoa. Ary tena nampiala voly.
Eo koa ny fankalazana ny faran'ny taona.
Misy olona miisa 2 tapitrisa eo eny amoron-tsirak'i Copacabana.
Misy olana izahay.
Miady amin'ny fiakaran'ny rano izahay, ny oram-pahavaratra amin'izao vanim-potoana izao.
Azonareo an-tsaina ny hafalian'ny olona manana ahy
raha mijery izao zavatra ataoko izao.
Manana olana maro izahay nohon'ny oram-pahavaratra.
Matetika isan-taona
eo ny fihotsahan'ny tany, izay mampidi-doza.
Fa ny antony nahatonga ahy ho tonga eto
dia nohon'izany antony izany.
Zavatra niarahanay niasa tamin'i IBM
herin-taona mahery izay.
Izay antsoinay hoe "Foibe Fitantanana"
Ary tiako aseho anareo fa voafehiko ny fitantanana ny tanàna, amin'ny fampiasana teknolojia.
avy eto Long Beach,
tonga teto aho alina de fantatro daholo ny zavatra mitranga.
Aleo ho resahan-tsika izao ny momban'ny Foibe Fitantanana.
Indro Osorio
izy no mpiandraikitra ny raharaha an-drenivohitra any aminay.
Osorio, tsara ny miaraka aminao any.
Efa nilazako ny olona rehetra
fa misy oram-pahavaratra isika amin'izao vanim-potoana izao.
Manahoana ny toetr'andro any Rio any amin'izao ?
Osorio: Tasara ny andro. Mibaliaka ny masoandro androany.
Asehoko anareo ny "radar satellite" ny teotr'andro.
Somary mando kely fotsiny ny manodidina ny tanàna.
Tsy misy olana ara-toetr'andro ny ao an-tanàn-dehibe,
anio sy ny andro manaraka.
EP: Tsara izany, ary mahoana kosa ny fifamoivoizan'ny fiara?
Amin'ny vanin'andro toy izao izahay dia somary mitohana ny fifamoivoizana.
Manontany ny ben'ny tanana ny olona. Manahoana ny fifamoivoizan'ny fiara anio hariva ?
Osario: Mizotra tsara ny fifamoivoizana anio hariva.
Ndeha ho jerena ny iray amin'ireo bus 8000
Fampitàna mivantana avy ao an-tampon-tanànan'i Rio ho anao Andriamatoa Ben'ny tanana.
Hitanareo amin'izao fa malalaka ny làlana.
Efa amin'ny 11 alina izao any Rio.
Tsy misy olana ny lafin'ny fifamoivoizana.
Ho tantaraiko aminareo amin'izay ny zavatra rehetra nitranga androany.
Nikatso ny fifamoivoizan'ny fiara tamin'ny maraina teo
ny atoandro tamin'ny ora firavana ihany koa,
fa tsy dia nisy olana goavana.
Izao isika dia efa latsaky ny salan'isa
raha ny lozam-pifamoivoizana an-tanàn-dehibe no resahina.
EP: Mazava, asehoy anay kely hoe ny mikasika ireo raharaham-bahoaka.
Ireto ireo fiara.
Osorio: Izy indrindra, Andriamatoa ben'ny tanàna.
Indro asehoko anareo ny toerana fiantsonan'ny fiara mpaka fako.
Marihiko fa mivantana isika izao.
Misy GPS avokoa ireo fiara rehetra.
Ireo hitanareo mandeha ireny
manerana ny renivohitra.
Maka ny fako rehetra ara-potoana.
Mandeha tsara ny raharaham-bahoaka.
EP: Eny ary, Osorio, misaotra betsaka.
Amin-kafaliana lehibe ny fananana anao aty.
Handroso isika ahafahana mametraka ny teny famaranana.
(tehaka mirefodrefotra)
Eny, tsy misy fitahirizana an-taratasy eto ary tsy misy taratasy atao,
tsy misy elanelana, miasa andro aman'alina mandritry ny herinandro
Ny didy faha efatra hozaraiko aminareo eto androany hariva
dia: ny tanàn-dehibe rahampitso
dia mila ny fampiasana teknolojia eo anivony.
Tsy mila eny an-toerana akory ny fitantanana ny tanàna.
Fa ny zavatra rehetra nolazaiko androany, ireo didy voalazako ireo
dia fomba samihafa,
fitantanana tanàn-dehibe --
mampiasà vola amin'ny fanorenana fotodrafitrasa, mampiasà vola amin'ny tontolo iainana,
manokafa kianja filalaovana sy toerana malalaka,
ampidiro ny lafiny sosialy, ampiasao ny teknolojia.
Fa raha zohina, rehefa miresaka tanan-dehibe isika,
dia miresaka fampifandraisana ny olona
ary tsy tokony izany no olana.
Tena mahafinaritra.
Raha misy 3,5 lavitrisa amin'izao,
hiakatra 6 lavitrisa izany ary ho tonga 10 lavitrisa.
Tsara tokoa izany, satria midika fa
10 lavitrisa ny saina miara miasa,
10 lavitrisa ny talenta mitambatra.
Ny tanàn-dehibe ho avy,
dia inoako
fa ho tanàna liana amin'ny mponina ao aminy,
mampifandray ny lafiny socialy ny mponina ao aminy.
Ny tanàn-dehibe hoavy dia tanàna tsy mamela ny olona
any ivelan'ny fety lehibe, izay antsoina hoe tanàn-dehibe.
Misaotra betsaka.
(Tehaka mirefodrefotra)
Inty dia famelabelarana adin’ny roa izay nataoko ho an’ny mpianatra,
nofintinina telo minitra eto.
Ny tantara dia niantomboka tao anaty fiaramanidina, raha hamonjy ny TED aho,
fito taona lasa izay.
nipetraka teo ankaikiko,
Nisy mpianatra, vehivavy tanora iray,
avy amina fianankaviana sahirana.
Nanana finiavana ny hampivoatra ny fiainany izy,
ary nametraka fanontaniana tsotra dia tsotra tamiko.
Hoy izy, « Inona no mitondra ho amin’ny fahombiazana ? ».
Tsy azoko ny aiko,
satria tsy afaka nanome valiny tsara sy mahafa-po ho azy aho.
Koa nivoaka ny fiaramanidina aho ary namonjy ny TED.
Tonga saina aho... Odry ! hay marina moa izaho eto anivon'ireoto olona maro izay azo lazaina fa tafita ato amin'ity toerana ity !
Ka maninona moa raha mba manontany azy ireo ny anton'ny nitondra azy ireo tamin'ny fahombiazana,
mba ahafahako mampita izany amin'ny ankizy?
Indro mifanatrika indray isika, 7 taona aty aoriana izay nahafahako nanatanteraka fanadihadihana miisa 500,
ka afahako hilaza amin'izay ireo fepetra tena mitondra ho amin'ny fahombiazana
ary mety hampietana anareo mpikambana ao amin'ny TED.
Ny voalohany amin’izy rehetra dia ny fahafinaretana
Hoy Freeman Thomas : “izaho dia natosiky ny fahafinaretana”
reo mpikambana ao amin’ny TED dia nanantanteraka ampitiavana, fa tsy noho ny vola tsy akory.
Carol Coletta nilaza hoe: “Mandoa vola amin’ny olona aho mba hanantanteraka izay ataoko”.
Ary ny tena mahaliana indrindra dia:
raha manao zavatra am-pitiavana ianao dia manaraka ho azy ny vola.
Miasà ! Hoy i Rupert Murdoch tamiko, "Fikelezan'aina no tena izy.
Tsy misy zavatra mora izany. Nefa tena mahita fahafinaretana ihany koa aho."
Fahafinaretana hoy izy ? I Rupert ve no nilaza izany? Eny !
Sady miasa no mahita fahafinaretana ny mpikambana ao amin'ny TED. Ary tena miasa mafy izy ireo.
Azoko ihany tamin'ny farany fa tsy ny asa no mangeja azy ireo, fa ny fahitana fahafinaretana.
Mahiratra ! Hoy izy i Alex Garden: « Mba hahombiazana dia mifantoha amina zavatra iray
ary ataovy izay hampahiratra anao amin’io sehatra io. »
Tsy misy fahagagana; fa fihezahana, fihezahana, fihezahana hatrany.
Ary mila mifantoka ihany koa. Hoy i Norman Jewison tamiko:
« Amiko ilay izy dia miankina amin’ny fahaizanao mifantoka amina zavatra iray »
Ary fikirizana ! Hoy i David Gallo, « Mikiriza ianareo »
Na ara-batana, na ara-tsaina dia tokony hiezaka sy hikiry hatrany ianareo!
Aza menamenatra, tohero koa ny fisalalasalana misy ao aminareo.
Goldie Hawn dia niteny hoe: “Izaho dia tsy mba natoky tena firy.
Sady tsy dia nahomby tsara aho no tsy dia natsilo saina tsara.
Tsy nihevitra mihitsy aho hoe hahavita inona.”
Eny e, tsy moramora ange zany mamporisika ny tena izany e!
! ary izany indrindra no antony mampisy ny reny. LOL
Frank Gehry -- Hoy I Frank Gehry tamiko,
“Ny reniko no namporisika ahy.”
Ny fanampiana ! Hoy i Sherwin Nuland tamiko hoe : « Voninahitra ho ahy ny manampy amin’ny maha dokotera ahy »
Mazava ho azy, maro ny ankizy milaza amiko hoe any aoriana any, te hanam-bola be izy ireo.
Ary ny zavatra voalohany avaliko azy ireo dia:
« Eny, tsy tokony ny tenanareo aloha no karakarainareo;
fa tokony hitondra zavatra manan-danja ho an’ny hafa hanampiana azy aloha ianareo.
Toy izany no maha mpanakarena ny olona.»
Ny Hevitra ! i Bill Gates izay mpikambana ato amin’ny TED dia nanambara hoe: « manana hevitra aho,
‘ndeha hanorina ny orinasa voalohany mamokatra “logiciel” ho an’ireo solon-tsaina aho ».
Afaka milaza aminareo aho fa hevitra tsara tokoa izany.
Ary tsy misy fahagagana ny amin’ny fanantaterahana izany,
ny fanaovana zavatra tsotra ihany no vaha-olana.
Ary efa maro ireo porofo efa voalazako.
Ary farany, manana FAHARETANA ! Hoy i Joe Kraus,
« Ny faharetana no antony voalohany iankinanan’ny fahombiazana. »
Tsy maintsy manana faharetana isika na dia ao anatin’ny faharesena tanteraka aza. . Tsy maintsy manana faharetana isika na dia tafiditra anaty K.I.Z.O aza
izany hoe : voa -Kiana, voa-Ilika, voa-Zimba, Voa-Ory.»
LOL
Koa araka izany, ny valiny lehibe ho an’io fanontaniana io dia tsotra ihany :
Mandoava 4,000 $ (vidim-pidirana) ary tongava aty amin’ i TED.
Na raha tsy mety izany dia ampiharo ireo zavatra valo ireo -- ary matokisa ahy,
ireo zavatra valo ireo no mitondra ho amin’ny fahombiazana.
Misaotra ny mpikambana ao amin’ny TED aho ho an’ireo fanadihadihana rehetra natao.
Ny tiako ho resahina androany dia ny lanjan'
ireo ezaka ataon'ny mpikaroka nahatongavana
amin'ireo lohatenin-dahatsoratra hitanareo amin'ny gazety.
Toy izato ireo lohateny rehefa ny fiovan'ny toetrandro no resahina,
ary toy izatsy kosa rehefa momba ny hatsaran'ny rivotra iainana na momba ny "smog" (zavona arahin-tsetroka).
Samy sampana avy amin'ny taranja siansan'ny atmôsfera izy roa ireo.
Vao vetivety izay no nahitana lohateny toy izao
raha nanao tatitra momba ny fahazoana ny firafitra sy fiasan'ny atmosfera
ny IPCC, vondrona mpikaroka iraisam-pirenena manaraka ny fiovan'ny toetrandro.
Mpahay siansa 620
avy amin'ny firenena 40 no nanoratra ity tatitra ity.
Mahatratra arivo pejy eo ho eo ity tatitra ity.
Ary mpanitsy sy mpahay siansa maherin'ny 400,
avy amin'ny firenena 113 no nanitsy an'ireo takelaka ireo.
Fivondronambe izany. Lehibe tokoa, hany ka
rehefa misy ny fivoriana fanaonay isan-taona, dia io no fivondronan'ny mpahay siansa lehibe indrindra eto an-tany.
Mpahay siansa 15.000 mahery no mankany San Francisco isan-taona hamonjy azy io.
Ary ny tsirairay amin'ireo mpahay siansa ireo dia ao anatin'ny vondrom-pikaroka,
ary ny vondrom-pikaroka tsirairay avy dia mikaroka lohahevitra samihafa.
Ho anay ao Cambridge, dia toy ny fiovaovan'ny El Niño izany lohahevitra izany,
mahakasika ny toetrandro,
ny famotopotorana ireo vokatra azo avy amin'ny zana-bolana,
hatramin'ireo entona avy amin'ny fambolena izao azo anaovana solika voajanahary, izay efa nanaovako fikarohana.
Ary ao amin'ireo seha-pikarohana tsirairay avy ireo,
dia misy ireo mpianatra ho PhD (dokotera), toa ahy,
izay mandinika lohahevitra farak'izay bitika,
bitika toy ny sela vitsivitsy.
Ary isan'ireo sela anaovako fikarohana ny "isoprène",
izay hitantsika eto. sela organika kely izy ity. Mety mbola tsy henonareo akory ny momba azy.
Ny lanjan'ny "trombone" iray dia mitovy lanja amin'ny
sela "isoprène" 900 zeta-illion--faha-10hatramin'ny faha-21 eo ho eo.
Saingy na maivan-danja ary izy io,
dia betsaka ihany ny votsotra mankany amin'ny atmosfera
isan-taona ka mitovy amin'ny lanjan'ny olona rehetra eto an-tany.
Betsaka ihany izany. Mitovy lanja lanja amin'ny "méthane".
Ary noho izy betsaka izay, dia tena misy vokany tokoa amin'ny firafitry ny atmosfera.
Noho izy misy vokany eo amin'ny atmosfera izay,
no nandihanay manokana ity zavatra ity.
Nozahana akaiky izy io ary nojerena ireo singa rehetra ao aminy.
Ito ny EUPHORE Smog Chamber any Espana.
Ny fipoahan'ny atmosfera, na ny firehetana feno,
dia mitaky fotoana lava 15.000 heny noho ny mitranga ao amin'ny fiaranareo.
Na izany aza, mizaha ireo singa izahay.
Mampiasa solosaina goavana izahay
hijerena ny fiasan'ny modely goavana ihany koa.
Ny modely ampiasanay dia misy "mailles de grilles" aman'hetsiny
izay natao hikajikajiana "variables" aman-jatony, isa-minitra.
Herinandro maro vao vita ny fampidirana ny vokatra.
ary fampirana vokatra am-polony
no atao vao azo tsara ny zava-mitranga.
Manao sidina ihany koa izahay eran'izao tontolo izao, mitady azy io ihany.
Vao vetivety aho izay no nirotsaka an-tsehatra tany Malaysie. Ary misy hafa ihany koa.
Nahita tilikambo fiambenana ahafahana mizaha ny atmosfera eran-tany izahay tany,
tany afovoan'ny ala mando tany, ary fitaovana ara-tsiansa manokana mitentina an-jatony dôlara any ho any
no nahantona tamin'io tilikambo be io
hitadiavana ny "isoprène",
ary, mazava ho azy, hitadiavana zavatra hafa ihany koa, rehefa teo ihany.
Ito ilay tilikambo be raha jerena avy ambony.
Ary ito kosa raha avy ambany.
Ary nampiasa fiaramanidina mihitsy ary izahay nadritry ny ampahany tamin'io firotsahana an-tsehatra io.
Fiaramanidina, BA146, izay FAAM no nanamory azy,
ary mahazaka olona 120 hatramin'ny 130.
Mety fiaramanidina toy io ihany koa no ho raisinareo raha mankany ianareo ankehitriny.
Saingy tsy hoe nitaingina fotsiny izahay, fa nanidina 100 metatra ambonin'ny tendron'ny hazo tao an'ala
handrefesana io môlekiola io--mampidi-doza ihany ilay izy.
Misy fitongilanana tsy maintsy notazomina mba ahafahana manao ny fandrefesana.
Mpanamory miaramila sy "pilotes d'essai" no niara-niasa taminay.
Tsy maintsy tandremana ihany koa ny elanelana aroloza.
Rehefa manodidina ireo lohasaha izahay dia mahatratra 2G ny hery misintona.
Ary tsy maintsy nampiasa "harnais de sécurité" ireo mpikaroka
ahafahany manao ny fandrefesana avy ao amin'ilay fiaramanidina.
Azonareo an-tsaina angamba,
fa tsy mitovy amin'ny firamanidina fitsangatsanganana mahazatra ny ao anatin'ilay fiaramanidina nampiasanay.
toy ny labôratoara manidina mihitsy no nampiasaina ahafahana mandrefy an'ilay môlekiola any amin'ny faritra misy azy.
Izany rehetra izany no natao mba ahazoana tsara ny fiasan'io môlekiola io.
Ary rehefa misy mpianatra mpikaroka iray, toa ahy,
mahita sombim-pahalalàna momba io môlekiola io,
dia mamoaka lahatsotra siantifika momba izany.
Ary tamin'io firotsahana an-tsehatra io,
dia lahatsotra siantifika am-polony eo ho eo, mahakasika ny endrika fiasa am-polony momba io môlekiola io no azo.
Ary rehefa mitambatra ireo fahalalàna ireo,
dia manome zana-pizaràna iray, na zana-pizaràna iray ao amin'ny
fanombanana toy ny IPCC, na dia misy hafa koa aza.
Ary ny tsirairay amin'ireo toko 11 ao amin'ny IPCC
dia mizara zana-pizaràna 6.
Hitanareo amin'izany ny haben'ny ezaka sy asa ao ambadika.
Ao amin'ny tsirairay amin'ireo fanombanana soratanay,
dia asianay marika foana ny famintinana,
ary natokana ho an'ny mpamaky tsotra io famintinana io.
Ary atolotray mpanao gazety sy mpamoron-dalàna io famintinana io,
ahafahana mamoaka lohatenin-dahatsoratra toa itony.
Misaotra betsaka.
(Tehaka Mirefodreafotra)
Ireo olona manodidina antsika
dia afaka manampy amin'ny fanatsarana ny fiainatsika.
Tsy afaka hifanerasera amin'ireo mpifanila-bodirindrina rehetra isika,
ka maro noho izany ny anatra tsy voampita,
na dia samy mampiasa ireo toerana faobe ary isika.
Nandritra ny taona maro dia nanandrana fomba ahafahana mifandray
amin'ireo mpiray tanàna aminà toerana faobe aho,
amin'ny alalan'ny peta-drindrina sy ny "pochoir" ary ny tsaoka.
Ireo tetikasa ireo dia teraka rehefa avy nanontany tena aho hoe, toy ny hoe
firy amin'ireo mpiray tanàna amiko no mandoa hofan-trano?
(Hehy) Ahoana no ahafahantsika mampindrana na mindrana zavatra
ka tsy mandondona am-baravaran'ny hafa amin'ny fotoana tsy mety?
Ahoana no fomba hifampizarantsika ireo tsiahin'
ireo trano tsy misy mipetraka intsony,
sy mba hanomezana endrika tsara kokoa ny tanàna?
Ary ahoana koa no hifampizarantsika fanantenana
ho an'ireo trano fampirantiana goana, ka ahazoan'ny besinimaro
mitaratra ny filantsika sy ny nofintsika ankehitriny?
Monina ao Nouvelles-Orléans aho izao,
ary tiako Nouvelles-Orléans.
Milamina ery ny fanahiko mahita ireo hazo goavambe toy ny "chêne",
mampialoka ireo mpifankatia, ireo mamolava ary ireo mpanonofinofy
efa nandritra ny zato taona izay, sady matoky kokoa ny tanàn-dehibe
manome lanja ny mozika aho. (Hehy)
Mieritreritra aho fa isaky ny misy olona mihevina,
dia misy fety ao Nouvelle-Orléans. (Hehy)
Io tanàn-dehibe io no manana maritrano tsara indrindra eto an-tany,
nefa izy koa no manana trano
haolo betsaka indrindra eto Amerika.
Monina eo akaikin'io trano io aho, dia nieritreritra aho hoe ahoana no ataoko
hanatsarana io toerana io mba hanome endrika ny tanàna,
ary koa nieritreritra zavatra hafa aho
izay nanova ny fiainako mandrakizay.
Tamin'ny 2009, nodimandry izay olona akaiky ahy izay.
Joan no anarany, toy ny reniko no fandraisako azy,
ary tampoka tamiko sy tsy nampoiziko ny nahafatesany.
Dia lasa saina momban'ny fahafatesana aho,
sy
ny hoe tokony hahay hisaotra noho ireo andro rehetra niainako aho,
ary
nampisokatra ny saiko izany momba ny zavatra manan-danja
rehetra amin'ny fiainako manomboka izao.
Ka miady ho an'io tanjona io aho amin'ny fiainako andavanandro.
Hitako fa mora voafangoky ny fiainana isika,
ka manadino ny tena manan-danja marina.
Noho izany,noho ny fanampian'ireo namana tranainy sy vaovao
dia novaiko ny ilan'ilay trano io haolo ho lasa
solaitra be ary tamin'ny "pochoir" no nandokoana
ireo fehezanteny manao hoe :
« Alohan'ny hahafatesako, te-... »
Ireo olona rehetra mandalo eo dia afaka mandray tsaoka,
mieritreritra ny fiainany ary manoratra ireo hetahetany manokana
eo amin'io toerana io.
Mbola tsy fantatro izay ho fivoaran'ity andrana ity,
kanefa ny ampitso ihany dia feno tanteraka ilay rindrina,
ary nitohy hatrany ny famenoana azy teo.
Hampiseho hafatra vitsivitsy
nosoratan'ny olona teo amin'io rindrina io aho.
« Alohan'ny hahafatesaka, te-hotsaraina amin'ny asa jiolahi-tsambo aho. » (Hehy)
« Alohan'ny hahafatesako, te-hanitsaka ny tsipiky ny daty iraisampirenena aho.»
« Alohan'ny hahafatesako, hihira manoloana olona an-tapitrisany aho. »
« Alohan'ny hahafatesako, tsy maintsy mamboly hazo aho. »
« Alohan'ny hahafatesako, te-hiaina tsy misy fifandraisana aho. »
« Alohan'ny hahafatesako, te-hamihina azy indray mandeha farany aho. »
« Alohan'ny hahafatesako, tsy maintsy hanavotra olona aho. »
« Alohan'ny hahafatesako, te-hijanona amin'ny maha-izaho ahy hatrany aho. »
Io toerana tsy misy mpiraharaha io zao lasa mampivelatra,
ireo fanantenana sy nofinofin'ny olona
dia nisy nampihomehy ahy, nisy nampitomany ahy,
ary koa nanambitamby ahy tamin'ireo fotoan-tsarotra.
Ny zava-dehibe dia ny fahalalana fa tsy irery isika.
Ahafahana mifankafantatra tamin'ireo mpifanila-bodirindrina io
tamin'ny fomba vaovao sy mahafinaritra.
Fanomezana toerana ny fieritreretana sy fandinihana lalina izao,
sy fitadidiana ireo tena manan-danja
rehefa mitombo sy miova isika.
Tamin'ny herintaona no nataoko io tetikasa io ary naharay
hafatra an-jatony tamin'ireo olona liana
te-hanangana rindrina toa io any amin'ny fokontaniny aho,
noho izany izaho sy ireo mpiara-miasa amiko dia nanamboatra "kit" ary
ankehitriny firenena maro no efa ahitana rindrina toa io
toy ny any Afrika Atsimo, Kazakhstan,
any Aostralia,
any Argentine sy ny maro hafa.
Isika miaraka dia afaka mampiseho fa ny toerana andalambe
dia fitaovana lehibe ahafahana maneho hevitra
sy mifampizara izany amin'ny hafa.
Ireo zavatra roa sarobidy ananantsika dia ny fotoana
sy ny fifandraisana amin'ny hafa.
Vanimpotoana mahabetsaka ny rendrarendra izao,
zava-dehibe anefa ny fitazonana
tanjona sy fitadidiana hatrany fa fohy ary malemy ny fiainana.
Matahotra hiresaka momban'ny fahafatesana isika,
na tsy te-hieritreritra izany mihitsy aza, kanefa
mahatsapa aho fa ny fiomanana amin'ny fahafatesana
dia isan'ny fandraisana andraikitra lehibe afaka ataontsika.
Ny fieritreretana ny fahafatesana vao mainka manazava ny fiainana.
Ireo toerana hifandraisantsika dia ahafahana mitaratra ny zava-dehibe
amin'ny maha-singan'olona sy amin'ny fiaraha-monina koa.
Misy fitaovana maro ahafahana mizara fanantenana, ahiahy ary tantara,
afaka manampy antsika ireo olona manodidina antsika
amin'ny fanavaozana ireo toerana tsizarizary ahafahana manatsara ny fiainana.
Misaotra indrindra. (Tehaka)
(Tehaka)
Misaotra. (Tehaka)
(Tehaka)
